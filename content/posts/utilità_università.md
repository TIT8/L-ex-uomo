---
title: "A cosa serve l'università?"
weight: -8
date: 2023-10-19
---

Tutto quello che si studia lì dentro lo si può imparare da soli semplicemente comprando i libri suggeriti dai prof. Certo il prof è in grado di srotolare più pragmaticamente gli argomenti importanti, filtrandoli, così in tre mesi e con calma lo studente può apprendere quella nuova conoscenza. Da autodidatta ci si può mettere di più o di meno a seconda del “proattivismo”.

Ma una cosa balza subito all’occhio quando uno prova a studiare da autodidatta qualcosa e lo confronta con lo studio all’università: l’intelligenza delle domande!

Provate a leggere, interessarvi a qualcosa di completamente diverso da quello a cui siete soliti nel quotidiano (l’università vi forza a questo tutti i giorni). Le domande che vi porrete all’inizio saranno stupide, passeranno le settimane di studio, forse anche i mesi e la qualità delle domande sarà leggermente aumentata, ma vi manca ancora qualcosa, la curiosità ormai vi ha sconfitti, dovete andare avanti e più nozioni nuove imparate e più le domande tornano ad essere stupide per poi diventare un attimo meno ovvie col tempo. Forse dopo anni avete raggiunto un primo obiettivo, le domande che vi porrete su quell’argomento saranno un po’ più semplici da spiegare e capire.

All’università in tre mesi avrete costruito una ragnatela di concetti su quell’argomento. La ragnatela vi farà produrre domande intelligenti che aumentano in parte la vostra curiosità e in parte capirete ancora meglio gli argomenti che avete studiato. I dubbi posti sono coerenti e si vanno a incastrare a meraviglia nella ragnatela dei concetti.
Ogni nuovo argomento si inserirà semplicemente in questa ragnatela e la renderà più fitta sì, ma anche più robusta e inizierete ad avere anche delle risposte oltre alle continue domande. 

Ricordate che non siete nulla nell’universo e questo porterà la curiosità a sconfiggervi sempre, ma non credo sia un male per forza.

Grazie all’università pensate a problemi nuovi, vi ponete domande nuove e alla fine penserete e domanderete meglio. Non saprete di più, anzi è probabile che vi accorgerete di quanto non sappiate. Il dubbio e le soluzioni complesse saranno il vostro pane.

Potenzialmente anche il lavoro può arrivare allo stesso risultato, ma dipende dal lavoro, non è detto che ci riesca in un tempo utile e potrebbe non essere la causa principale della vostra elevazione (banalmente i soldi che ne derivano e l’uso che ne fate può elevarvi).

L’università no! Lei è diretta, con impegno sarete elevati a pensare, vi sarete tolti in parte la paura dell’errore (il vostro più grande alleato) e finalmente avrete imparato ad imparare! E per fortuna non avrete imparato quasi nulla, se non che siete solo all’inizio.

L'università vi risparmia tempo e in pochi anni sarete migliori rispetto a prima. Neppure la vecchiaia lavora così bene.