---
title: "Vogliono trasformare il paradiso in un albergo"
subtitle: "Sembra incredibile, ma è ciò che risulta dagli ultimi dati divulgati dal CBANP: «Abbiamo le prove delle recenti deviazioni verso destra della politica angelica»."
weight: -4
date: 2023-09-17
tags: 
    - Minchieste
---

&emsp;«Beati i poveri in spirito, perché di loro è il regno dei cieli», diceva Gesù nel Vangelo secondo Matteo, 5:3. Chissà cosa direbbe ora, duemila anni dopo la sua morte, leggendo i dati divulgati ieri dal CBANP (Centro Benessere per Anime Non Perdute)[^1]. Dati che, come racconta Giosuè Melchiorri ‒ cofondatore dell’istituto CBANP e da vent’anni direttore del dipartimento di statistica e rendita di profitti post-castità dei poveri in spirito insoddisfatti ‒, hanno richiesto vent’anni di lavoro e un cospicuo numero di intervistati: oltre un miliardo e novecento milioni. «Adesso abbiamo le prove che la politica angelica sta spostando i suoi equilibri verso l’estrema destra».  
&emsp;Ma che cosa dicono questi dati? Facciamo un passo indietro. Di recente, Francesca Purgatori ‒ responsabile del trattamento dei diritti sovraumani e dell’ufficio collocamento residenziale glorificante ‒, nel suo saggio profetico Le ripercussioni della sovrappopolazione sul terminal paradisiale. Dialoghi e dibattiti per un post-mondo migliore[^2], aveva messo in luce la catastrofica deriva del regno etereo a causa dell’aumento della popolazione globale. «Il Paradiso è una struttura antica», spiega Francesca, alla conferenza sindacalista delle anime diseredate «e non dispone delle qualità architettoniche moderne. Era stato creato per contenere un elevato numero di anime, in principio, ma non era preparato a un mondo sovrappopolato e rabbonito dal politicamente corretto». Antonio Tabacchi aveva già rilevato, in un’intervista rilasciata per il Corriere serafino[^3], di come «Dio aveva progettato l’etere affinché contenesse i figli di un uomo e una donna sposati, convinto nella buonafede della coppia tradizionale». Ma tale direttiva si è rivelata poi sbagliata e controproducente, poiché la gente ha iniziato a figliare sempre di più al di fuori del matrimonio ‒ amanti, seconde e terze nozze, atei ‒, e il numero di poveri in spirito è incredibilmente aumentato. Il risultato? Non c’è posto per tutti, e per restare nella casa del Padre occorre effettuare il rinnovo del visto di San Pietro.  
&emsp;Il visto di San Pietro è «il documento indispensabile per accedere alla dimora celeste», spiega Georges Pavanés, docente di Diritto teologale presso l’Università Cattolico-Francescana in un’intervista esclusiva per L’ex-uomo. «Il documento viene rilasciato», continua il professore, citando il suo pamphlet da poco pubblicato La porta del Paradiso è un inferno?, «a seguito di un processo giudiziario volto all’accertamento della condotta del cliente. Bisogna verificare, in parole semplici, che chi domanda di entrare in Paradiso abbia vissuto rispettando i dieci comandamenti sanciti dalla Tavola mosaica pre-redentore, o che abbia scontato una giusta pena stabilita dalla corte purgatoriale e subita nell’adeguata cornice espiatoria. In pratica, le autorità serafiche devono seguire delle procedure per stabilire che il richiedente asilo abbia lo spirito in regola e conforme alle norme pattuite dal Vangelo». Ovviamente, si tratta di una lunga procedura burocratica, che a volte può durare mesi, vista la mole di attendenti alla porta del Paradiso, e che serve per impedire l’accesso nel regno alle anime evase dal Purgatorio e dall’Inferno, le quali tentano spesso raggiri corruttivi tipici dei non-esseri impuri. Il procedimento, come ha scritto Alexander T. Bernard nel suo trattato post-coniugale Waiting for paradise, prevede un colloquio e «una presa visione dei momenti più importanti dell’esistenza attraverso monitor segnaletici costati 12 milioni allo Stato»: si tratta di speciali dispositivi che riavvolgono il nastro memoriale di ciascun individuo che ha fatto domanda. Lo si osserva e commenta assieme ad alcuni segretari delegati da San Pietro. Una volta terminato il nastro ‒ operazione che richiede poche settimane ‒, avviene il giudizio: solo chi viene reputato adeguato, e anche coloro che hanno scontato la propria pena stabilita dalla corte purgatoriale, può accedere all’ufficio di San Pietro e ottenere il timbro del primo papa, tramite il quale si può accedere al Paradiso.  
&emsp;Fin qui tutto normale. Il visto di San Pietro c’è sempre stato per entrare in Paradiso. L’anormalità che Francesca Purgatori ha rilevato è duplice: da una parte, i tempi per ottenere la certificazione si sono allungati notevolmente; dall’altra, questo visto non è più illimitato, ma ha assunto i connotati di un contratto a lungo termine. Scaduto il tempo di soggiorno, occorre rinnovare il visto, e bisogna rifare l’intera procedura, rallentando ulteriormente l’iter per coloro che richiedono asilo la prima volta. «I tempi di attesa si sono allungati notevolmente», conferma Franck Horzel, direttore dell’orchestra celestiale nella sala d’attesa. «Le anime, però, aspettano con pazienza, ben consapevoli della gloria che le aspetta. Il mio compito è di suonare una musica che le acquieti e contenga il loro desiderio di Dio.»  
&emsp;Se aspettare non è un problema, la questione si fa più complicata quando si cerca di capire quali pratiche aggiuntive richieda il rinnovo del light-pass. Infatti, attestata la purezza dell’anima, non occorre affatto rivalutarla una seconda volta, e poi una terza e così di seguito. In cosa consiste allora il rinnovo?  
&emsp;Amelie H. Praët, docente di teologia classica presso la Rosa cristiana, dopo un accurato studio finanziato dall’Eternal Sushine Corporation e pubblicato in un articolo di Science[^4], aveva riscontrato delle collimazioni tra i defunti possidenti dei cari che pagano la messa in suffragio, e coloro che non li hanno. Questo articolo aveva suscitato a suo tempo un fitto dibattito che vide contrapporsi chi riteneva fosse vero e chi invece pregava di essere cauti e di affidarsi a dati più attendibili. E ieri il CBANP ha messo sul tavolo le prove che confermano quanto supposto dalla Praët: chi paga le messe degli anniversari di morte, può restare in Paradiso; chi non le paga, retrocede al Purgatorio fino a data da destinarsi. In particolare, gli intervistati che non dispongono più di familiari che ne ravvivino la memoria ‒ soggiornando ormai da troppi secoli nella casa del Padre ‒ non sono più rintracciabili nell’etere, mentre solo poco tempo fa vi risiedevano con grazia. Stando alle cifre di Melchiorri, ammonterebbero già a seicentomila i neo-purgatoriali.  
&emsp;«Non c’è posto per tutti», avrebbe commentato San Francesco, intercettato dopo una conversazione mentale con San Filippo. Stando alle Cronache dell’altro mondo, Francesco d’Assisi sarebbe già sceso di grado pur di restare al fianco degli ultimi e lottare contro questa ingiustizia. «Non si può basare la propria permanenza sui cari che ancora non sono stati chiamati», polemizza Ulbricht Ewistein, penna del Jerusalem Post. «È una cosa ignobile», continua, «ancor più perché rimane chi ha denaro, e chi non lo possiede deve retrocedere. Beati i poveri in spirito, diceva Cristo. Stanno trasformando il Paradiso in un albergo per coloro che hanno più soldi con cui finanziare le casse della Chiesa».  
&emsp;«Occorre fare posto», ha da poco dichiarato San Tommaso, responsabile delle pubbliche relazioni. «Siamo di fronte a un problema che richiede collaborazione da parte di tutti i governi nazionali per prevenire un ulteriore aumento della popolazione globale. Al momento, ciò che si può fare è un allargamento della struttura edile del Paradiso, che però richiede tempo e necessita di uno spostamento di parte dei risiedenti nel Paradiso terrestre» (anche detto Giardino dell’Eden, n.d.r.). «Tutti vogliamo sentirci a casa» ha ribadito poi san Tommaso, mostrando piena solidarietà ai pignorati. «Ma per il momento non c’è altra soluzione che questa provvisorietà permanente in piena linea con la modernità capitalista».  
&emsp;«Mi hanno tolto la casa che ho abitato per più di cinquecento anni», spiega Lorenzo De’ Medici, in lacrime, seduto sui verdissimi fili del prato edenico. «Non ho fatto niente di sbagliato, ho vissuto bene, ho governato bene, ho finanziato le belle arti. Ma dove sono le istituzioni? Dov’è Dio?».  
&emsp;Le lacrime di Lorenzo non sono le sole. Tutti qui si chiedono la stessa cosa: «Dov’è Dio di fronte a tale ingiustizia? Ha creato la Terra in sette giorni, non può allargare anche il paradiso in settantadue ore?». «Ci ha dimenticati», fa eco Renan Gobért, responsabile degli archivi di memoria dei nastri esistenziali. «Anche Dio è diventato un imprenditore che gestisce non una casa colma di valori, ma un albergo il cui obiettivo finale è quello di far quadrare i conti e presentare un bilancio verde nell’Assemblea PFSS[^5] di maggio».  
&emsp;In questo mondo «orribile», come lo ha definito Sant’Anna, «dominato dal denaro più che dai valori della comunità cristiana», occorre ribellarsi e aizzare la folla affinché si indegni di Dio e del suo assenteismo. «Se all’inizio sarà sordo alle proteste», sostiene Gerolamo da Lampedusa, professore associato di letteratura teologale prima di Cristo presso la facoltà di studi emancipatori, «prima o poi dovrà cedere alle incessanti richieste del popolo. Dio si ricordi che non è lì per caso, ma perché il popolo lo ha eletto a ente divino. Si mostri più aperto ai suoi sostenitori e non segua una becera politica di destra, liberale, esclusiva ed esclusivista, coercitiva, che dà importanza alle casse più che alla morale. Che cosa insegniamo altrimenti a coloro che si accostano al regno celeste per la prima volta? Più sinistra, più inclusività», chiude il professore, cogliendo l’occasione per accusare Dio di sessismo, in quanto avrebbe consumato un rapporto non consentito con la pur Vergine Maria, e richiedendo che anche i membri della comunità LGBTQ siano ascoltati. «Le porte del Paradiso devono essere aperte a tutti coloro dalla buona volontà», afferma.  
&emsp;In poche ore, la polemica verso la politica di destra si è trasformata in un caos, tanto che le autorità serafiche hanno promesso cinque scioperi di contestazione per rendere organizzata la protesta sindacale. Staremo a vedere cosa succederà nei prossimi giorni.

------------------

[^1]: Si rimanda la lettura dei dati completi al sito ufficiale del CBANP: CBANP.Para.com  
[^2]: Tutti i diritti riservati all’editore Apostoli Edizioni, pp. 123-124.  
[^3]: Numero 482, articolo <span style="font-variant:small-caps;">xxxvii</span>.  
[^4]: Science, Oasi di pace, n°. <span style="font-variant:small-caps;">mclxvii</span>, pp. 666-673.  
[^5]: Padre, Figlio e Spirito Santo, n.d.r.  